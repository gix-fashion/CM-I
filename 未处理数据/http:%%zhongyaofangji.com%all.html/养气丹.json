{
    "方剂名称": "养气丹",
    "url": "http://zhongyaofangji.com/y/yangqidan.html",
    "【处方】": "禹馀粮石（火炼七次.醋淬七次.为末）、紫石英（火煅一次）、赤石脂（火煅一次），各半斤；代赭石（火煅七次.醋淬七次.为末）一斤，磁石（火煅十次.醋淬十次）半斤。    已上五石各贮之，各研为细末，又以水研之。挹其清者，置之纸上，纸用筲箕盛，欲使细末在纸上，而水滴在下，挹尽而止。既干，各用藏瓶盛贮，以盐水纸筋和泥固济，阴干。    以好硬炭五十斤分为五处，每一处用炭十斤，烧红作一炉子，煅此五药，以纸灰盖之。两日后，火尽灰冷，则再煅，如此三次，埋地坑内两日，出火毒，再研，入后药。    附子（炮.去皮.脐）二两，肉苁蓉（净洗.酒浸一宿.焙乾.一两半.当归酒浸一宿.焙乾），茴香（炒）、破故纸（酒炒香熟）、木香（不见火）、肉桂（去粗皮）、巴戟（盐汤浸.打.去心）、肉豆蔻（面裹.煨）、丁香、山药、鹿茸（酥炙）、白茯苓（去皮）、沉香、远志（去心），各一两。    已上各如法修制，同研为末，却入：    乳香（别研）、五灵脂（去砂.别研）、没药（去砂石.研），各一两。    已上三味，入众药同研，却入：朱砂（或煅或蒸）、阳起石（略煅.或只用酒煮）、钟乳粉，各一两。    已上三味别研，临时入。    上同入研，过罗为细末，用糯米粉煮糊为圆，每两作五十圆，阴乾，入布袋内，擦令光莹。",
    "【功能主治】": "治诸虚百损，脾元耗惫，真阳不固，三焦不和，上实下虚，中痰饮上攻，头目昏眩，八风五痹，或卒暴中风，痰潮上膈，言语蹇涩，神昏气乱，状若瘫痪；及奔豚肾气，上冲胸腹连两胁，膨胀刺痛不可忍者。阴阳上下，气不升降，饮食不进，面无精光，肢体浮肿，五种水气，脚气上冲，腰背倦痛，夜梦鬼交，觉来盗汗，胃冷心疼，小便滑数，牵引小腹，足膝缓弱，步履艰难。    妇人血海久冷，赤白带下，岁久无子，及阴毒伤寒，面青舌卷，阴缩难言，四肢厥冷，不省人事者，急服百圆，用生姜、大枣煎汤灌之，即便回阳，命无不活。或触冒寒邪，霍乱吐泻，手足逆冷，六脉沉伏，唇口青黑，腹胁攻刺，及男子阳事痿怯，脚膝酸疼，腹脐虚鸣，大便自滑，兼疗膈胃烦壅，痰饮虚鸣，百药不愈者。常服助养真气，生阳逐阴，温平不僭，消磨冷滞，克化饮食，使五脏安宁，六腑调畅，百病不侵。出入道途，宜将此药随行，缓急服饵，大有功效。",
    "【用法用量】": "每服五圆至十圆，空心，用温酒吞下，或姜盐汤，或枣汤下亦可，妇人用艾醋汤吞下。",
    "【摘录】": "《宋・太平惠民和剂局方》"
}